{
    "title": "Ανταποκριση Astronomica x Dark Parrot x Sense of Fear live στα Ιωαννινα    " ,
    "sub":"Απο τον ριν" ,
    "date":"21/03/2024" ,
    "content": "<p class=’lead’>Μια επική βραδιά γεμάτη ένταση και ζωντάνια έλαβε χώρα, στο πλέον στέκι του Heavy Metal στα Ιωάννινα, το Studio 203, με τρεις ετοιμοπόλεμες και πολύ δυναμικές μπάντες που μας  ξεσήκωσαν με τη μοναδική τους ενέργεια και την εξαιρετική μουσική τους.<p/> <h4>Dark Parrot:</h4><p>Setlist: 1. Chainsaw Blood - Vaundy, 2. The Only - Static X, 3. Ashes - Dark Parrot, 4. Fallen Leaves - Billy Talent, 5. Rusted Rain - Billy Talent, 6. Darkside - Bring me the horizon, 7. Army of the sun - Roadrunner united, 8. Coloured Blindfold - Dark Parrot</p> <img src='https://heavy-local.com/assets/DarkParrot.jpg' class='img-fluid' /> <p class=’lead’>Οι openers Dark Parrot, Γιαννιώτες, φρέσκο αίμα στον χώρο του μέταλ, είναι τέσσερις νεαροί με μπόλικο μεράκι και ταλέντο να μοιράσουν. Ο Φίλιππος (φωνή), ο Νότης (κιθάρα και δεύτερη φωνή), ο Νίο (μπάσο) και ο Δημήτρης (ντραμς) έχουν έρθει υποσχόμενοι να ταρακουνήσουν, να ξεσηκώσουν και να κρατήσουν αναμμένη την φλόγα στη μέταλ σκηνή των Ιωαννίνων και της Ελλάδας ευρύτερα. Με χιούμορ και καλή διάθεση, ο Φίλιππος μας καλωσόρισε στο event, αναγνωρίζοντας πρώτη από όλους τη μητέρα του στο κοινό, πράγμα υπέροχο να βλέπει κανείς τους γονείς να στηρίζουν τα παιδιά τους στο μουσικό ταξίδι τους. Συνεχίζοντας, ερμήνευσαν κομμάτια alt / punk rock / nu metal ρεπερτορίου, συμπεριλαμβανομένων και δύο δικών τους κομματιών, δίνοντας μας μια γεύση για τις επόμενες κυκλοφορίες τους. Το κλίμα ήταν θερμό, με την ενέργεια των παιδιών στη σκηνή αλλά και με το εύθυμο χιούμορ και τα πειράγματα των μελών της μπάντας, ιδιαίτερα του Φιλίππου και του Νότη ενδιάμεσα από κάθε τραγούδι. Τα παιδιά έκλεισαν με ένα δικό τους αντιπολεμικό κομμάτι, όπως είπαν 'in the making', αντιμετωπίζοντας την επικαιρότητα. Στη συνέχεια, αφού μας χάρισαν μια υπέροχη εισαγωγή, παρέδωσαν τη σκυτάλη στους…</p> <h4>Sense of Fear:</h4> <p>Setlist: 1. Molten Core, 2. Unbreached Walls, 3. Torture or Mind, 4. Angel of Steel, 5. Sense of Fear, 6. Retaliation 7. As the Ages Passing By</p> <img src='https://heavy-local.com/assets/SenseOfear.jpg' class='img-fluid' /> <p class=’lead’>Οι βετεράνοι στο Heavy Metal από την Κοζάνη, ίδρυσαν τη μπάντα τους το 1998 με το όνομα Holy Prophecy, αλλάζοντας το σε Sense of Fear το 1999. Η παρουσία τους μας τίμησε δεόντως και μας εξίταρε στο μέγιστο  με τα επιβλητικά και ταχέα τους riffs.  Το μπάσο έκανε τη γη να σείεται, τα δυναμικά φωνητικά προκάλεσαν συγκίνηση αλλά και τα απίστευτα ντραμς με τον γεμάτο συμπαγή ήχο και τα κύμβαλα  που κατέκτησαν τον ρυθμό, μαζί κι εμάς. Ο Ηλίας Κυτίδης (φωνητικά), ο Γιάννης Κίκης (κιθάρα, δεύτερη φωνή), ο Μάρκος Κίκης (ντραμς), ο Θέμης Ιακωβίδης (κιθάρα) και ο Δημήτρης Γκάτζιαρης (μπάσο) υποδέχτηκαν όλους εμάς με καλή διάθεση και έπαιξαν με πάθος. Μάλιστα, ο Ηλίας μας ευχαρίστησε που βρεθήκαμε μαζί τους, τονίζοντας πως για να συντηρηθεί μια μουσική σκηνή χρειάζεται τους ανθρώπους της ενεργούς. Παλιά και νέα κομμάτια ακούστηκαν, συγκινώντας παλιούς και νέους θαυμαστές. Συγκεκριμένα στο Angel of Steel, ένας κατενθουσιασμένος θαυμαστής έκλεψε την παράσταση, αλληλεπιδρώντας και τραγουδώντας μαζί με τη μπάντα. Τέλος ακούσαμε το As the Ages Passing By, και είδαμε τα μέλη της μπάντας να μας αποχαιρετούν αγκαλιασμένοι. Η δυναμική τους εμφάνιση μας άφησε ζεστούς για τους Headliners της βραδιάς.</p><h4>Wade Black's Astronomica:</h4> <p>Setlist: 1. Intro, 2. War of the Worlds, 3. Touch the Sun, 4. Edge of Forever, 5. Destiny, 6. Protectors, 7. Cydonia, 8. Deceiver, 9. Astronomica, 10. Where Dragons Rule, 11. Red Sharks</p> <img src='https://heavy-local.com/assets/AstronomicaLive.jpg' class='img-fluid' /><p class=’lead’>Η άκρως συναρπαστική νύχτα έφτασε στο τέλος της με τους μοναδικούς Astronomica του Wade Black, ο οποίος συγκινημένος πάτησε πόδι στην Ελλάδα μετά από 25 ολόκληρα χρόνια. Το συγκρότημα μας μετέδωσε τον ενθουσιασμό του με την γεμάτη ένταση παρουσία τους και το χιούμορ τους. Ερμήνευσαν μεγάλες επιτυχίες των Crimson Glory, τη πρώην μπάντα του Wade, όπως το 'Touch the Sun', το ομότιτλο 'Astronomica' και φυσικά το 'Red Sharks'. Ο Wade με το μοναδικό του χάρισμα μας έκανε να γελάσουμε, καθώς όταν παρουσίαζε τη μπάντα (Ryan Bales, κιθάρα ρυθμού + δεύτερη φωνή, Kyle Sokol, μπάσο, Luca Caracciolo, ντραμς και Rich Marks, lead κιθάρα), στο τέλος είπε χαρακτηριστικά: 'Οποίος δεν με ξέρει να με γκουγκλάρει!'. Επίσης ομολόγησε ότι δεν κατάφερε να προφέρει τα Ιωάννινα σωστά καμιά φορά, ακόμα και όταν τον διόρθωσαν. Δήλωσε επιπλέον ευχαριστημένος που έβλεπε νέους ανθρώπους στο κοινό, καθώς οι νέοι πρέπει να 'μάθουν να ακούνε μουσική', όπως ανέφερε. Κλείνοντας τη βραδιά, αφού μας ζωντάνεψαν με το αιχμηρό prog heavy metal τους, ο Wade είχε όμορφες στιγμές με τους θαυμαστές, καθώς έβγαλε φωτογραφίες, αγκάλιασε τον κόσμο και συνεχώς μας ευχαριστούσε για τη συμμετοχή μας. Αξίζει να σημειωθεί πως δεν πέρασε μόνο εκείνος τέλεια, αλλά κι εμείς που ακούσαμε αυτόν και την υπέροχη μπάντα του ζωντανά και ταξιδέψαμε ανάμεσα σε νοητούς γαλαξίες. Άλλωστε δεν λέγονται τυχαία 'Astronomica'.</p>  " ,
    "details": "Date:03/03/24 Venue:Studio 203 ioannina promoted by:Bullet Productions ",
    "img01":"https://heavy-local.com/assets/Astronomica_response.jpg" 
    
    
}